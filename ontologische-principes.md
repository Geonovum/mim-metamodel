# Ontologie, foundational ontology en de ontologische verbintenis
Er zijn verschillende definities van een ontologie. Hier is van belang dat een ontologie de intentionele betekenis (_intended meaning_) van een ding in de werkelijkheid beschrijft. Die beschrijving is geen tekstuele definitie maar een computationele specificatie. Dat betekent dat de ontologie door software wordt verwerkt zonder dat we daar domeinspecifieke software voor hoeven te schrijven. Tegelijkertijd is een ontologie ook gewoon maar een model, in dit geval van de werkelijkheid. De werkelijkheid wordt door een ontologie in klassen en hun onderlinge relaties ingedeeld, waarbij de werkelijkheid vanuit een specifiek perspectief wordt beschouwd. Een domeinontologie richt zich daarmee op het onderscheid dat in dat domein vanuit dat gekozen perspectief relevant is. Voor de politie is dat bijvoorbeeld wat een persoon tot verdachte maakt; voor de medische staf is dat bijvoorbeeld wat een ziek persoon van een gezond persoon onderscheid. Een (domein)ontologie beschrijft daarmee niet dé waarheid over de werkelijkheid, want omdat er meerdere perspectieven op dezelfde realiteit bestaan, bestaat die ene waarheid niet. Maar één (domein)ontologie beschrijft wel de waarheid zoals die vanuit één perspectief binnen één (domein)werkelijkheid bestaat. 

Een _Foundational_ Ontology (FOy) onderscheidt zich in niets van een domeinontologie, op één aspect na. Waar een domeinontologie een domeinwerkelijkheid beschrijft en daarmee specifiek is voor één domein (vanuit één perspectief), beschrijft een foundational ontology een generieke werkelijkheid en is daarmee toepasbaar voor _alle_ domeinen. De foundational ontology doet dit ook weer vanuit één perspectief, namelijk (één stroming van) de filosofie, en richt zich op algemene verschillen die in de realiteit te vinden zijn, bijvoorbeeld _rigiditeit_. Rigiditeit stelt dat de aard van sommige dingen onveranderlijk is gedurende het bestaan van het ding (rigide: een stoel, mens of loden pijp) terwijl de aard van andere dingen juist wel veranderlijk is tijdens hun bestaan (anti-rigide: een fase zoals zuigeling, tiener en volwassene; een rol van iets zoals de loden pijp als wapen, en de mens als student of ouder). Een foundational ontology onderscheidt algemeen geldende categorieën die volgen uit het het wel of niet toepassen van ontologische principes zoals het rigiditeitsprincipe. Een eerste voorbeeld van zulke universeel toepasbare verschillen is al door Aristoteles geformuleerd, de zogenaamde _Aristotelian ontological square_ die later uitgebreid is tot ontological sextet [1]. Zie Figuur 1.

Het onderscheid dat we in de realiteit kunnen observeren, bijvoorbeeld tussen een zuigeling en een mens, wordt dan verklaard door het toepassen van die ontologische principes. Dat mechanisme werkt echter ook omgekeerd: wanneer we ervoor kiezen om het rigiditeitsprincipe toe te passen op de werkelijkheid, herkénnen we een specifiek onderscheid in de realiteit en zijn we in stáát om onveranderlijke dingen te onderscheiden van veranderlijke dingen. Dat onderscheid culmineert samen met het toepassen van andere ontologische principes tot een specifiek wereldbeeld. Passen we andere principes toe, dan ontstaat er ook een ander wereldbeeld. Een foundational ontology beschrijft dus, via de specifieke keuze om ontologsche principes wel of niet toe te passen, het fundament voor een ontologisch vocabulaire dat zich verbindt aan de dingen die volgens die principes bestaan in de werkelijkheid. Op deze wijze verdeelt elke foundational ontology de realiteit in klassen en eigenschappen die gezamenlijk de gehele werkelijkheid omvatten, plus regels die hun onderlinge verbanden en/of consequenties vastleggen. Omdat dit alleen kan ontstaan vanuit één bewust gekozen perspectief (de filosofische stroming), is die keuze ook meteen een verbintenis die wordt aangegaan. Dat is een verbintenis omtrent "de dingen die bestaan in de werkelijkheid" als gevolg van die (paradigmatische) keuze. Dit wordt in de filosofie de ontologische verbintenis (_ontological commitment_) genoemd. Door een foundational ontology te gebruiken als modelleertaal voor het CIM worden alle ontwerpkeuzes waarvoor een modelleur zich gesteld ziet, op een consistente wijze gemaakt. Dit leidt ertoe dat het CIM een hogere mate van consistentie zal laten zien, en tevens ook completer zal zijn door het expliciet maken van aannames. Daarnaast gebruiken verschillende semantische modelleurs dezelfde ontologische verbintenis, met als gevolg dat de modellen onderling een hogere consistentie zullen laten zien; er zullen tenslotte veel minder individuele en subjectieve ontwerpkeuzes gemaakt worden.

Verschillende filosofische stromingen vullen die toepasbaarheid van de principes op een andere manier in, en dat leidt tot grote verschillen tussen foundational ontologies. En dat is dus heel prettig want daarmee kan een ontologische verbintenis worden gezcht die past bij het te modeleren domein. Binnen een domein wordt al snel een vakjargon gesproken dat volgt uit een specifiek wereldbeeld omtrent "de dingen die bestaan in ónze werkelijkheid". Zo zal het biomedische wereldbeeld voor een belangrijk deel onderscheid maken tussen verschillende cellen, de chemische processen die er plaatsvinden en de vloeistof- en stromingswetten die gelden in levende organismen. Dat is een heel ander wereldbeeld dan het wettelijke wereldbeeld dat de taal van politie en justitie bepaalt, waarin duidelijkheid verkregen moet worden wat het verschil is tussen een mens, persoon, identiteit en misdadiger. Hieruit volgt dat er sprake is van een binnen een domein gedeelde ontologische verbintenis, en het is bij het modelleren van het domein dus heel nuttig om die specifieke ontologische verbintenis als uitgangspunt te nemen bij de domeinanalyse en -modellering. Om invulling te geven aan het CIM is het dus zeer nuttig om vast te stellen welke foundational ontology het dichtst bij de ontologische verbintenis van komt, en die verder te specialiseren naar een domeinontologie.

# Ontologische Principes
Ontologische principes zijn kernideeën die ten grondslag liggen aan de manier waarop we de realiteit beschouwen. Die principes formuleren fundamentele beginselen, zoals rigiditeit, waarlangs we de dingen in de realiteit karakteriseren en daarmee organisatie en structuur aanbrengen in de wereld om ons heen: wat de essentie of aard is van dingen, hoe dingen zijn gestructureerd, en welke onderscheidende categorieën moeten bestaan om die dingen te vertegenwoordigen. Het zijn deze leidende filosofische ideeën die bepalen hoe we (een deel van) de realiteit modelleren, welke ontwerpkeuzes we daarbij moeten maken en hoe de resulterende modelelementen afhankelijk zijn van elkaar of anderszins met elkaar in verband gebracht moeten worden.

## Basisprincipes
Niet elke filosofische stroming onderscheid dezelfde principes, maar we kunnen wel een aantal principes onderscheiden die door verschillende stromingen worden geaccepteerd en toegepast. Dat zijn basisprincipes die al in de tijd van Aristotels opgang deden. Het ontologische sextet deelt de dingen die we in de wereld onderscheiden op in 6 fundamentele klassen met 4 soorten relaties tussen die klassen. Deze klassen zijn ondanks het abstracte niveau toch heel specifiek beschreven; het zijn geen vage klassen maar klassen die heel duidelijk omschreven en begrensd zijn. Hun definities zijn van dien aard dat je van een onderscheiden ding kunt aangeven of het wel of niet tot die klasse behoort. De klassen ontstaan door onderscheid te maken tussen
- de _individuele_ dingen die we aantreffen in de wereld (bijv. mijn auto) versus de _typeringen_ die het gevolg zijn van die individuele dingen (de klasse van auto's), en
- de _Endurants_ (dingen die bestaan zoals ze bestaan, bijv. auto's), _Qualities_ (de eigenschappen die voor hun bestaan afhankelijk zijn van de dingen waarover ze iets zeggen, bijv. de kleur van auto's), en _Perdurants_ (dingen die zich gedurende hun leven ontplooien en veranderen, bijv. de reis die ik maak met mijn auto).

Tussen de endurants, qualities en perdurants bestaat ook het eerste onderscheid, individual en type. Derhalve de zes klassen in het sextet.

<img width="594" height="300" alt="OntoSquareAndSextet" src="https://github.com/user-attachments/assets/c69f450a-8e68-4e93-a40f-5ca3dfd303d2" />

***Figuur 1*** - *Aristotelian square (a), uitgebreid met perdurants (b) door B.Smith [1] tot Aristotelian sextet.*

Naast de termen die betrekking hebben op de 6 ovalen, bestaan er ook nog relaties, als volgt:
<dl>
  <dt>Instantiatie (instantiates)</dt>
  <dd>Bij systeemmodellen worden de gegevensobject (<i>individuen</i>) geïnstantieerd uit de gegevensobjecttypen (de klassen in het model). Bij modellen die de werkelijkheid representeren is dat andersom en instantiëren de individuen (<i>particulars</i>) de categoriëen (<i>universals</i>). De oorzaak hiervan ligt juist in het feit dat de categoriëen als zodanig niet bestaan in de werkelijkheid, maar worden geabstraheerd van een specifieke groep individuen als dat wat de groep onderling gezamenlijk hebben. Wat dat gezamenlijke precies is, is sterk afhankelijk van het perspectief dat wordt ingenomen door de agents.  </dd>
  <dt>Inherent zijn aan (inheres in)</dt>
  <dd>Deze relatie bestaat altijd tussen een <i>Quality</i> en een <i>Endurant</i> en geeft de <i>Quality's</i> bestaansafhankelijkheid van de <i>Endurant</i> weer. De <i>Quality</i> kan namelijk niet bestaan zonder het dragende object - als van de rode auto de auto ophoudt te bestaan, bestaat zijn rode kleur ook niet meer. </dd>
  <dt>Vertonen (exemplifies)</dt>
  <dd>De individuele dingen in de werkelijkheid vertonen (als drager) de universele eigenschappen die op dat specifieke individu van toepassing zijn. </dd>
  <dt>Heeft deelnemers (has participants)</dt>
  <dd><i>Events</i> ontplooien zich gedurende hun bestaan, en hebben <i>Endurants</i> die deelnemen aan het proces. Een vergadering heeft verschillende deelnemers, zowel de actoren als de locatie waar het plaatsvindt, of de stoelen waarop de deelnemers aan de vergadering zitten.</dd>
</dl>

Het is hierbij goed om te realiseren dat we in de werkelijkheid alleen de individuen (*particulars*) aantreffen. De categoriëen (*universals*) zijn een concept dat alleen in ons brein bestaat opdat we kunnen spreken over de groep van dezelfde individuen. Wat hierbij onder 'dezelfde individuen' moet worden bestaan, is afhankelijk van het onderwerp van gesprek. Het zijn juist deze categoriëen die we benoemen als we de werkelijkheid modelleren. 

De meeste foundational ontologies nemen het sextet als uitgangspunt en worden een stapje concreter in het maken van een verdere onderverdeling (vanuit een gekozen perspectief, lees: filosofisch stroming).  Wat alle foundational ontologies overeenkomstig hebben (en waarin ze zich onderscheiden van een domeinontologie), is dat er een invulling wordt gegeven aan de zes ontologische theorieën die zijn benoemd in the filosofische literatuur. Zonder hier nu nader op in te gaan, betekent dit dat elke foundational ontologie een specifiek wereldbeeld formuleert door een andere invulling te geven aan deze ontologische theorieën. Dat dat nuttig is voor het CIM zullen we later zien. 

## Meest toegepaste ontologische principes
Naast de basisprincipes bestaan er een groot aantal andere principes waarvan er een overzichtelijk aantal als algemeen relevant worden onderkent. Onderstaande lijst (***Tabel 1***) is vastgesteld op basis van de principesliteratuur (OntoClean, mereologie, universalia) uit [2-10] en fungeert als basis voor de principes die binnen het MIM op niveau 2 toegepast zouden moeten worden.

***Tabel 1*** - *De belangrijkste en meest door FOys toegepaste ontologische principes.*

| **Ontologisch principe**                          | **Definitie**                                                                                                                          | **Uitleg**                                                                                                                                                                        | **Voorbeeld**                                                                                                              |
| ------------------------------------------------- | -------------------------------------------------------------------------------------------------------------------------------------- | --------------------------------------------------------------------------------------------------------------------------------------------------------------------------------- | -------------------------------------------------------------------------------------------------------------------------- |
| **Sortaliteit**                                   | Het principe dat bepaalt of een concept criteria verschaft om te tellen en te identificeren *wat* iets is.                             | Sortale concepten (zoals *persoon*, *boom*, *auto*) geven identiteit en tellingscriteria aan hun instanties. Niet-sortale concepten (zoals *object* of *entiteit*) doen dat niet. | “Mens” is sortaal – je kunt individuen tellen. “Object” is niet-sortaal – het specificeert geen unieke identiteit.         |
| **Rigiditeit**                                    | Een eigenschap van een concept dat aangeeft of die eigenschap essentieel is voor al haar instanties.                                   | Rigide concepten beschrijven wat iets *essentieel* is (zoals *mens*), terwijl niet-rigide concepten contextuele of tijdelijke rollen aangeven (zoals *student* of *werknemer*).   | Iemand kan ophouden een *student* te zijn (niet-rigide), maar blijft altijd een *mens* (rigide).                           |
| **Causaliteit**                                   | Relatie tussen entiteiten waarin de ene entiteit (oorzaak) veranderingen teweegbrengt in een andere (gevolg).                          | Causaliteit structureert processen en gebeurtenissen; FOys gebruiken dit om *dynamiek* en *verandering* in modellen te representeren.                                             | “De botsing veroorzaakte de schade.” – de gebeurtenis *botsing* is de oorzaak van *schade*.                                |
| **Temporele extensie (endurants vs. perdurants)** | Principe dat entiteiten door de tijd heen ofwel *geen relevante wijzigingen ondergaan* (endurants) of *zich ontwikkelen/ontplooien* (perdurants). | Endurants (zoals *een persoon*) bestaan “in de tijd”; perdurants (zoals *een gesprek*) *ontplooien zich door de tijd heen*.                                                               | Een *auto* is een endurant (blijft hetzelfde object), maar een *reis* is een perdurant (heeft fasen in de tijd).           |
| **Universalia vs. particularia**                  | Onderscheid tussen algemene concepten (universalia) en hun concrete instanties (particularia).                                         | Universalia zijn gedeelde eigenschappen of klassen; particularia zijn individuele manifestaties daarvan.                                                                          | *Mens* is een universalium; *Socrates* is een particularium.                                                               |
| **Afhankelijkheid**                               | Het principe dat sommige entiteiten alleen kunnen bestaan als andere ook bestaan.                                                      | Een entiteit is afhankelijk als haar bestaan vooronderstelt dat een andere entiteit bestaat.                                                                                      | *Kleur* is afhankelijk van een *oppervlak*; *huwelijk* is afhankelijk van *personen*.                                      |
| **Multipliciteit (aggregaten)**                   | Beschrijft verzamelingen, groepen of gehelen die uit meerdere delen of individuen bestaan.                                             | FOys gebruiken dit om *groepen* of *collectieven* te modelleren zonder ze te verwarren met enkelvoudige objecten.                                                                 | *Een orkest* bestaat uit *muzikanten*; *een bos* uit *bomen*.                                                              |
| **Identiteitsvoorwaarden**                        | Criteria die bepalen wanneer iets *hetzelfde* blijft of *iets anders* wordt.                                                           | Essentieel voor sortale concepten: bepaalt onder welke omstandigheden een entiteit identiek blijft door de tijd heen.                                                             | Een *persoon* blijft dezelfde ondanks verandering van kleding; een *auto* blijft dezelfde zolang het chassis hetzelfde is. |
| **Gebondenheid / ongebondenheid**                 | Relatie tussen entiteiten en hun ruimtelijke of temporele grenzen.                                                                     | Sommige entiteiten hebben duidelijke grenzen (zoals objecten), andere niet (zoals wolken of gebeurtenissen).                                                                      | Een *steen* heeft een duidelijke grens; een *storm* niet.                                                                  |
| **Mereologie (deel-geheel-relaties)**             | Studie van hoe entiteiten zich tot elkaar verhouden in termen van delen en gehelen.                                                    | Geeft structuur aan compositie en samenstelling; stelt dat delen kunnen overlappen, samen een geheel vormen, of hiërarchisch zijn geordend.                                       | Een *wiel* is een deel van een *auto*; een *hoofdstuk* is een deel van een *boek*.                                         |

# Consequenties voor het metamodel MIM-2
Zoals aangegeven is het heel nuttig om een foundational ontology te gebruiken als uitgangspunt bij het modeleren van de domeinrealiteit. Echter, dit geldt juist *niet* voor het metamodel voor het CIM omdat het metamodel voor het CIM bruikbaar moet zijn voor de vele verschillende domeinen waarvoor het wordt toegepast. De keuze voor een specifieke ontologische verbintenis moet aan de domeinmodelleurs gelaten worden opdat gekozen kan worden voor de verbintenis die het beste past bij het in het domein ontstane wereldbeeld en vakjargon. Het metamodel zal dus een minimale ontologische verbintenis aan moeten gaan, maar tegelijkertijd moet ook sturing gegeven worden aan de _separation of concerns_ (SoC) die ook binnen het CIM moet worden gerealiseerd. Dit zijn tegenstrijdige eisen en de keuze is gemaakt om een ontologische verbintenis te kiezen waarmee de ontologische SoC kan worden uitgedrukt terwijl deze niet zodanig sterk is dat het schade brengt aan de ontologische keuzes en representatie van het domeinmodel. 

## Ontologische verbintenis voor het MIM-2 metamodel
Waar precies die grens gelegd moet worden is niet meteen duidelijk. Daarom confronteren we de foundational ontologies met de meest toegepaste ontologische principes. Op basis daarvan kan dan een praktische keuze gemaakt worden welke ontologische principes tot uitdrukking mag komen in het CIM metamodel, gebaseerd op de mate van gedeeld zijn door de belangrijkste foundational ontologies. 

Onderstaande lijst is vastgesteld op basis van de theoretische fundamenten [2-7], de documentatie van de FOys [8-14] en de overzichtsstudies/syntheses [15-18].

| **Ontologisch principe**                                                 | **BFO** | **SUMO** | **(g)UFO** | **CIDOC-CRM** | **DOLCE** | **GFO** | **aantal ondersteunende FOys** |**Toelichting**                                                                                                                | 
| ------------------------------------------------------------------------ | :-----: | :------: | :--------: | :-----------: | :-------: | :-----: | :-----: | ------------------------------------------------------------------------------------------------------------------------------ |
| **Sortaliteit** (onderscheid tussen soorten entiteiten)                  |    ✓✓   |     ~    |     ✓✓     |       ~       |     ✓✓    |    ✓✓   | 4 | Expliciet gemodelleerd in BFO, (g)UFO, DOLCE, GFO; slechts impliciet aanwezig in SUMO en CIDOC-CRM.                                         |
| **Rigiditeit** (essentiële vs. toevallige eigenschappen, incl. rol/type) |    ✓✓   |     ~    |     ✓✓✓    |       ~       |    ✓✓✓    |    ✓✓   | 4 | Fundamenteel principe in BFO, (g)UFO, DOLCE en GFO; bepaalt ook het onderscheid tussen types (rigide) en rollen (niet-rigide). |
| **Causaliteit** (oorzaak-gevolgrelaties)                                 |    ~    |    ✓✓    |     ✓✓     |       ✓✓      |     ~     |   ✓✓✓   | 4 | SUMO, (g)UFO, CIDOC-CRM en GFO modelleren causaliteit; BFO en DOLCE richten zich meer op structuur dan op dynamiek.            |
| **Temporele extensie** (endurants vs. perdurants)                        |   ✓✓✓   |    ✓✓    |     ✓✓✓    |       ✓✓      |    ✓✓✓    |   ✓✓✓   | 6 |Algemeen toegepast; alle FOys maken onderscheid tussen objecten en processen.                                                  |
| **Universalia vs. particularia** (typen vs. instanties)                  |    ✓✓   |    ✓✓    |     ✓✓✓    |       ~       |     ✓✓    |   ✓✓✓   | 5 | Vrijwel overal aanwezig; CIDOC-CRM legt hier minder nadruk op.                                                                 |
| **Afhankelijkheid** (existentiële afhankelijkheid van entiteiten)        |    ✓✓   |     ~    |     ✓✓✓    |       ~       |     ✓✓    |   ✓✓✓   | 4 | Sterk uitgewerkt in BFO, (g)UFO, DOLCE en GFO; minder formeel in SUMO en CIDOC-CRM.                                            |
| **Multipliciteit** (groepen, verzamelingen, aggregaten)                  |    ~    |     ~    |     ✓✓     |       ✓✓      |     ✓✓    |   ✓✓✓   | 4 | (g)UFO, CIDOC-CRM, DOLCE en GFO modelleren verzamelingen expliciet; BFO en SUMO doen dit beperkt.                              |
| **Identiteitsvoorwaarden** (wat bepaalt dat iets “hetzelfde” blijft)     |   ✓✓✓   |     ~    |     ✓✓✓    |       ~       |    ✓✓✓    |    ✓✓   | 4 | Cruciaal in BFO, (g)UFO, DOLCE, GFO; beperkt uitgewerkt in SUMO en CIDOC-CRM.                                                  |
| **Gebondenheid / ongebondenheid** (ruimtelijke en temporele grenzen)     |    ~    |     ~    |     ✓✓     |       ~       |    ✓✓✓    |   ✓✓✓   | 3 | Expliciet aanwezig in (g)UFO, DOLCE en GFO; andere FOys behandelen dit slechts impliciet.                                      |
| **Mereologie** (deel-geheel-relaties)                                    |    ✓✓   |     ✓    |     ✓✓     |       ✓✓      |    ✓✓✓    |   ✓✓✓   | 6 | Zeer sterk ontwikkeld in DOLCE en GFO; goed uitgewerkt in BFO, (g)UFO en CIDOC-CRM; beperkt formeel in SUMO.                   |
| **Totaal aantal ondersteunende principes**                               |    7     |    4     |     10     |    4    |     9    |    10    |    |   Totaal zijn er 10 ontologische principes te ondersteunen door FOys. |   

LEGENDA

| Symbool | Betekenis                                                             |
| :-----: | :-------------------------------------------------------------------- |
| **✓✓✓** | Diep geïntegreerd, formeel uitgewerkt en axioma­tisch ondersteund     |
|  **✓✓** | Expliciet aanwezig en formeel beschreven, maar minder diep uitgewerkt |
|  **✓**  | Aanwezig op basisniveau, zonder formele axioma’s                      |
|  **~**  | Slechts impliciet of zwak aanwezig                                    |

De FOys SUMO en CIDOC-CRM onderkennen slechts 4 uit 10 principes expliciet en bieden dus minimale ontologische ondersteuning voor het modelleren van een CIM. Dat zou een reden kunnen zijn om ze daarom te verwijderen uit de FOys die MIM wenst te ondersteunen. Echter, deze twee FOys worden in specifieke domeinen wel degelijk toegepast en mogen dus niet zomaar worden verwijderd. 

We zoeken naar een ontologische verbinding voor het CIM metamodel waarbij tegelijkertijd minimale schade toegebracht wordt aan de mogelijke ontologische verbintenis in het domein terwijl de rijkheid van representatie van de modelleertaal voor domeinmodellen zo maximaal mogelijk is. Dat betekent in het uiterste geval dat we geen ontologische principes in het CIM metamodel willen voorschrijven die niet worden ondersteund door de FOys. Dan blijven er twee principes over ter ondersteuning en sturing van het CIM, te weten Temporele extensie en Mereologie. Dit is wel heel erg minimaal om een zorgvuldige ontologische sturing te realseren voor een CIM. Omgekeerd geldt hetzelfde: slechts twee FOys ondersteunen alle ontologische principes en ook dat is een erg minimale ondersteuning van FOys door het MIM. De beste oplossing om toch aan de tegenstrijdige eisen te voldoen is om in het CIM metamodel alle ontologische principes op te nemen, maar tegelijkertijd een FOy-toepassingsprofiel te definiëren voor elke FOy. Dat leidt ertoe dat de keuze van de domeinmodelleur voor een ontologische verbintenis op basis van een FOy gekoppeld is aan een CIM-profiel dat de ontologische sturing geeft. Dit geeft optimale vrijheid aan de domeinanalist/modelleur bij haar vaststelling van de ontologische verbintenis.

## Toepassing van ontologische principes op het CIM metamodel

|             | Ontologische principes ||||||||||
| CIM element | **Sortaliteit** | **Rigiditeit** | **Causaliteit** | **Temporele extensie** | **Universalia vs particularia** | **Afhankelijkheid** | **Multipliciteit** | **Identiteitsvoorwaarde** | **(On)Gebondenheid** | **Mereologie** |
| ------------------------------ | :-----: | :------: | :------: | :------: | :------: | :------: | :------: |  :-----: | :------: | :------: |
| **Objecttype**                 |  **✓**  | **--<**  |          |  **✓**   |          |          |          |          |          |          |
| **Domeinobject**               |         |          |          |          |          |          |          |          |          |          |
| **Eigenschap**                 |         |          |          |          |          |          |          |          |          |          |
| **Identificerende eigenschap** |         |          |          |          |          |          |          |          |          |          |

LEGENDA

| Symbool | Betekenis                                                             |
| :-----: | :-------------------------------------------------------------------- |
| **✓** | Principe wordt ondersteund door CIM element     |
| **--<** | Ondersteuning van principe vereist verdere specialisatie van CIM element |

# Literatuur

1. Smith, B. (2005). Against fantology. In M. Reicher & J. Marek (Eds.), Experience and Analysis, The Proceedings of the 27th International Wittgenstein Symposium (pp. 153–170).
2. Guarino, N., & Welty, C. (2000). A formal ontology of properties. In N. Guarino (Ed.), Knowledge Engineering and Knowledge Management: Proceedings of EKAW 2000 (pp. 97–112). Springer.
3. Guarino, N., & Welty, C. (2002). Evaluating ontological decisions with OntoClean. Communications of the ACM, 45(2), 61–65.
4. Simons, P. (1987). Parts: A study in ontology. Oxford University Press.
5. Varzi, A. C. (2019). Mereology. In E. N. Zalta (Ed.), The Stanford Encyclopedia of Philosophy (Fall 2019 Edition). https://plato.stanford.edu/archives/fall2019/entries/mereology/
6. Lowe, E. J. (2006). The four-category ontology: A metaphysical foundation for natural science. Oxford University Press.
7. Salmon, W. C. (1984). Scientific explanation and the causal structure of the world. Princeton University Press.
8. Arp, R., Smith, B., & Spear, A. D. (2015). Building ontologies with Basic Formal Ontology. MIT Press.
9. Masolo, C., et al. (2003). DOLCE: A descriptive ontology for linguistic and cognitive engineering. LOA-ISTC-CNR Technical Report.
10. Guizzardi, G. (2005). Ontological foundations for structural conceptual models (Doctoral dissertation). University of Twente, Enschede, Netherlands.
11. Guizzardi, G., Wagner, G., & others. (2015). Towards ontological foundations for conceptual modeling: The Unified Foundational Ontology (UFO). Applied Ontology, 10(3–4), 259–271.
12. Herre, H. (2010). General Formal Ontology (GFO): A foundational ontology for conceptual modelling. In R. Poli, A. Kameas, & E. Simperl (Eds.), Theory and Applications of Ontology: Computer Applications (pp. 297–345). Springer.
13. Niles, I., & Pease, A. (2001). Towards a standard upper ontology. Proceedings of FOIS 2001, 2–9.
14. Doerr, M. (2003). The CIDOC conceptual reference model: An ontological approach to semantic interoperability of metadata. AI Magazine, 24(3), 75–92.
15. Poli, R., Healy, M., & Kameas, A. (Eds.). (2010). Theory and applications of ontology. Springer.
16. Heller, B., & Herre, H. (2004). Ontological categories in GFO and their interaction with DOLCE. In Proceedings of FOIS 2004 (pp. 77–88).
17. Keet, C. M. (2011). The use of foundational ontologies in ontology development: A review. Applied Ontology, 6(4), 237–267.
18. Guarino, N., & Oberle, D. (2009). What is an ontology? In S. Staab & R. Studer (Eds.), Handbook on ontologies (2nd ed., pp. 1–17). Springer.
